Empire State Building, il grattacielo simbolo di New York.

L’Empire State Building è il grattacielo simbolo della città di New York. Quando venne portato a termine nell’Aprile del 1931, questo edificio, era il più alto del mondo e mantenne questo primato per 40 anni.

L’Empire State fa parte di una serie di edifici a grande altezza eretti negli anni Trenta in uno stile moderno, con gli interni organizzati attorno ad una precisa disposizione degli ascensori e ad un efficiente sistema di accesso per i locatari; tuttavia il suo stile, i dettagli e la distribuzione interna, anche se ben concepiti, non erano eccezionali per quei tempi.

La forma primaria della struttura dell’Empire State riflette la tecnologia dell’epoca caratterizzata dalla suddivisione di tre elementi principali: lo scheletro, i solai e le facciate.

Nel primo decennio del XX secolo New York City era in gara per la costruzione dell’edificio più alto del mondo. Tra le imprese di New York fu una delle più importanti nelle costruzioni di grattacieli la ditta che realizzò l’edificio, ovvero, la Starrett Brothers and Eken. I lavori per l’Empire State Building iniziarono il 17 marzo 1930 in contemporanea con quelli per due altri edifici in corsa per il titolo: il n°40 Wall Street e il Chrysler Building. Tuttavia, una volta terminato nel 1931, l’Empire State vinse il titolo.

Il dato più stupefacente dell’Empire State è la velocità con cui è stato progettato e costruito. Il 7 aprile 1930, appena sei mesi dopo la posa dei primi pilastri portanti, lo scheletro in acciaio svettava fino all’85° piano. I lavori di costruzione e finitura dell’edificio, compreso il pilone di ormeggio che ne portava l’altezza all’equivalente di 102 piani, vennero terminati solo undici mesi dopo, nel marzo del 1931. Sorprendente quindi è il fatto che l’Empire State venne progettato, eretto e messo a disposizione degli inquilini in soli ventuno mesi dal primo contratto firmato con gli architetti nel settembre 1929 alla festa d’inaugurazione il 1° Maggio 1931. In tutto questo periodo vennero preparati i disegni e le piante, demolito il precedente blocco di epoca vittoriana dell’Hotel Waldorf-Astoria sul lotto che avrebbe dovuto poi ospitare il grattacielo, scavate e posate le fondazioni ed i telai di fondazione, fusi e laminati, secondo precise specifiche, i pilastri e le travi in acciaio, posati dieci milioni di mattoni ordinari, fusi più di 47.400 mc di c.l.s., montate 6.400 finestre ed installati 67 ascensori in 11,27 km di vani appositi. Nei periodi di attività più intensa, il cantiere occupava 3.500 operai e lo scheletro cresceva di oltre un piano al giorno. Da allora, nessuna struttura paragonabile ha mai fatto registrare un simile tasso di crescita.

L’Empire State Building quindi è simbolo dell’intraprendenza e dell’efficienza del suo tempo. Con la sua altezza spettacolare ed il suo aspetto architettonico Art Dèco e per la sua forma a “matita”, esso rappresenta il vertice del boom dei grattacieli degli anni Venti. Inizialmente alto 318,52 mt da terra, l’edificio divenne ancora più alto nel 1950 quando ricevette una nuova antenna radio e tv andando a raggiungere i 381,61 mt totali di altezza. Quando la struttura fu terminata fino al culmine del pilone di ormeggio le sue misure, seppur rappresentavano un record, non rappresentavano un salto di scala significativo poiché la maggior parte della gente considerava l’Empire State una bella costruzione, al di là della sua altezza.

Oltre alle stazioni di trasmissione esso ospita numerosi uffici ed anche dei negozi al piano terra. L’Empire State Building è situato nel centro della Midtown tra la 33esima e la 34esima strada di Manhattan, è così enorme che ha addirittura un codice postale tutto suo, il 10118.

Nel corso degli anni questo grattacielo, oltre a diventare uno dei più riconosciuti simboli di NYC, è comparso in più di 250 film e numerose serie televisive, alcuni esempi: Spider-Man, Taxy Driver, Wall Street – Il denaro non dorme mai, Harry ti presento Sally, White Collar, Manhattan, Sex and the City, King Kong.

Per chi decide di andare a NY è d’obbligo salire sulla terrazza panoramica dell’Empire State. Dalle sue piattaforme panoramiche all’86esimo e 102esimo piano è infatti possibile vedere New York a 360° e, nelle giornate più limpide, spingere lo sguardo fino a 120 km all’orizzonte.

Per me l’esperienza di salire in cima al 102esimo piano e guardare New York ad Est, Nord, Ovest, Sud ne è valsa la lunga fila fatta per gli ascensori; i velocissimi ascensori. Ascoltare i rumori della città che non dorme mai, farsi rapire dall’atmosfera dei ponti che collegano Manhattan ai suoi quartieri e dal vasto verde di Central Park da quell’altezza  è un’emozione incredibile che auguro a tutti di provare. L’arte è anche questo: costruire degli edifici che oltre all’utilità del loro esistere siano in grado di trasmettere emozioni e piacevoli sensazioni, atmosfere uniche. Alcune architetture ci riescono e l’Empire State è una di queste poiché, questo grattacielo, è avvolto da una poetica romantica emozionale unica accentuata addirittura dall’illuminazione. Il grattacielo si illumina quando fa buio e la scelta delle luci riflette un particolare evento del giorno, ad esempio: l’edificio s’illumina di verde e rosso il giorno di Natale oppure di giallo, blu e bianco ogni volta che i New York Knicks (la squadra di basket della città) giocano in casa.

Atmosfera di grande fascino, punto di riferimento cittadino, certezza e simbolo della città di NY, l’Empire State, integrato perfettamente nel paesaggio urbano ne crea l’atmosfera rendendo a sua volta la città che lo ospita, New York, unica al mondo.